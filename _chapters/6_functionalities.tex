\chapter{Le funzionalità implementate}\label{c:functionalities}

ReportManager è stato realizzato con un approccio basato su singole unità di lavoro da realizzarsi in tre fasi successive.
Durante la prima, a seguito dell'introduzione in azienda e alla raccolta delle esigenze di progetto, ci si è concentrati sulla scelta e sul successivo apprendimento delle basi
delle due tecnologie principali impiegate: Angular e Spring Boot.
È stato necessario un cambio di paradigma fin da subito perché durante i corsi frequentati all'università non ci si era mai soffermati sull'uso delle API RESTful per il
backend; la metodologia vista durante le lezioni era quella che viene oggi definita come Server Side Rendering (SSR), nella quale un framework di backend si occupa
di elaborare anche la parte di presentazione grafica dei dati tramite pagine HTML che vengono poi eventualmente aggiornate dinamicamente, pur restando prodotte
dal server dell'applicativo che tiene traccia anche della sessione utente.
Sciolti i dubbi architetturali, la seconda fase ha visto la realizzazione di mockup iniziali che schematizzassero i flussi informativi da instaurare e della parte più consistente
del progetto.
Il terzo step è stato dedicato, infine, a ultimare le caratteristiche richieste e ad aggiustare dettagli di usabilità e di interazione tra frontend e backend.
Al termine del percorso è stato eseguito un deploy locale di test su macchina virtuale per verificare l'effettivo funzionamento delle dinamiche costruite.
Il deploy è la fase di distribuzione del software, l'ultimo passo per rendere produttivo quanto realizzato.
Solitamente viene eseguito da reparti specializzati in collaborazione con gli sviluppatori ma date le finalità del lavoro in oggetto è stato scelto di simularlo.

\section{L'autenticazione e l'autorizzazione}

Il primo scoglio da superare è stato integrare il sistema aziendale di autenticazione e autorizzazione dei dipendenti con la piattaforma.
L'autenticazione è il processo mediante il quale si verifica che un determinato soggetto sia chi dice di essere effettivamente.
Questa procedura differisce, ma è spesso confusa, con l'autorizzazione che determina invece i permessi di accesso a determinate risorse da parte del soggetto stesso.
In un primo momento sono stati organizzati incontri con i tecnici del settore IT che si occupano della manutenzione interna di tale infrastruttura; dalle riunioni, è
emerso che la tecnologia di riferimento utilizzata è Microsoft Active Directory.
Questo sistema utilizza il protocollo Lightweight Directory Access Protocol (LDAP) per gestire e memorizzare i dati di tutto il personale di INFOLOG.
Vengono immagazzinati in una struttura gerarchica i nomi degli utenti, le password di accesso crittografate e i permessi di lettura e scrittura sulle cartelle della rete locale 
condivisa.
Si tratta dunque di uno standard per gestire completamente e in modo centralizzato quali operazioni sono consentite alle diverse figure e ai diversi ruoli tra gli impiegati.
Per certi versi, un sistema di naming (così viene definito) come LDAP condivide caratteristiche col sistema di risoluzione dei nomi DNS\footnote{https://it.wikipedia.org/wiki/Domain\_Name\_System} 
che si utilizza quotidianamente in implicito per associare un indirizzo IP a una stringa URL di una risorsa sul web durante la navigazione.
Nel caso specifico di INFOLOG, le risorse di interesse sono gli utenti che faranno parte di ReportManager e l'identificazione degli stessi si ottiene dal nodo della gerarchia
identificato da tre parametri standardizzati dalla specifica denominata X.500\footnote{https://en.wikipedia.org/wiki/X.500}; in particolare:
\begin{itemize}
    \item OU: unità organizzativa
    \item DC: componente di dominio
    \item DC: sottocomponente di dominio
\end{itemize}
Messi a fuoco questi tre punti fondamentali e richiesto l'aiuto dei tecnici per i corretti valori di configurazione, è stato ricercato un componente di Spring Boot che fornisse 
una API chiara e semplice per integrare questo tipo di autenticazione.
La scelta è ricaduta su ActiveDirectoryLdapAuthenticationProvider di Spring Security, già incluso in fase di inizializzazione del progetto backend.
Attraverso il costruttore di questa classe, sono stati specificati i parametri di cui sopra come nodo radice degli utenti e sono state incluse le informazioni
relative all'indirizzo pubblico del sistema Active Directory della rete da contattare per verificare le credenziali e la presenza degli utenti, oltre al nome di dominio.
Terminate le impostazioni di base di questo componente, diventato il cosiddetto AuthenticationProvider del progetto che gestisce in automatico
l'autenticazione dell'utente al momento della richiesta verso il backend, sono stati necessari ulteriori passi per gestire situazioni correlate ma di diversa natura.
Anzitutto è stata abilitata la gestione del CORS, acronimo di Cross-Origin Resource Sharing.
Il CORS è un meccanismo di difesa realizzato per impedire a qualunque origine non conosciuta di utilizzare le funzionalità esposte dal backend.
Un'origine, nel contesto, è una qualsiasi combinazione di tre parametri dello stack TCP/IP\footnote{https://it.wikipedia.org/wiki/Suite\_di\_protocolli\_Internet} standard: 
dominio, schema e porta.
Nel caso di ReportManager, l'unica applicazione in grado di comunicare e condividere risorse con la parte server deve essere l'applicazione Angular del frontend.
Una configurazione corretta del CORS è necessaria anche in fase di sviluppo perché le origini del frontend e del backend sono diverse: la prima è tipicamente \emph{localhost:4200} 
mentre la seconda \emph{localhost:8080}; come è noto, due servizi anche se gestiti contemporaneamente sullo stesso sistema operativo, devono essere connessi a porte diverse e questo 
li rende due origini CORS diverse.
Ci si è poi posti il problema di come mantenere lo stato autenticato per un utente nel frontend.
Nel backend questa caratteristica è delegata a LDAP; questa parte dell'applicazione concettualmente lavora per singole richieste e in quanto RESTful non ha il concetto di stato.
Lo stato, infatti, è mantenuto nel frontend e dunque si rende necessario un meccanismo efficace di gestione di login e logout.
Come da best practice diffusasi con l'avvento di REST stesso, la scelta in questo caso è ricaduta sui JSON Web Tokens (JWT)\footnote{https://jwt.io/}.
Un JSON Web Token è un insieme di dati sotto forma di oggetto JavaScript che il frontend custodisce e invia in un particolare header HTTP con ogni chiamata al backend.
Se l'utente è riconosciuto e ha il permesso di eseguire operazioni è perché nella chiamata ha annesso questo token.
Al suo interno sono infatti presenti le informazioni specifiche su ciò che può o non può fare un determinato soggetto e chi esso identifica: le claim.
Oltre a queste, è specificata una data di scadenza che serve come ulteriore misura di sicurezza per il caso in cui un utente malintenzionato riuscisse a impossessarsi del token.
Perché il meccanismo stia in piedi e non ci siano forzature o compromissioni, è necessario che ogni JWT sia correttamente verificato e approvato dal backend.
Nel caso del progetto ReportManager, la sicurezza è garantita dalla firma digitale apposta sul JWT stesso; questa firma è ottenuta e verificabile tramite una coppia di chiavi
(pubblica e privata) che costituiscono un'implementazione del concetto di cifratura asimmetrica.
Riassumendo, un dipendente che voglia effettuare il login col proprio account Active Directory (LDAP) aziendale compirà implicitamente i seguenti step:
\begin{itemize}
    \item Inserirà le proprie credenziali e sottometterà le stesse tramite form presentata dal progetto Angular di frontend all'avvio
    \item Il backend le riceverà a un particolare endpoint che verificherà in primis la correttezza della sorgente CORS
    \item Il backend verificherà poi la presenza del JWT e la sua validità sulla base delle chiavi definite e della scadenza impostata
    \item Le informazioni saranno inviate a LDAP per l'effettiva validazione dell'utente tramite i parametri configurati di cui sopra
    \item Se non presente nel database locale di ReportManager, l'utente sarà aggiunto a esso per non richiedere i dettagli a LDAP a ogni richiesta successiva
    \item Verrà prodotto un nuovo JWT per il richiedente e sarà restituito al frontend che lo salverà localmente per rendere finalmente operativo il soggetto
\end{itemize}
Nel capitolo \ref{c:project} è stato anticipato che i dipendenti di INFOLOG che utilizzeranno ReportManager si dividono in due categorie: quelli che fanno parte della piattaforma
Atlassian Jira e quelli che non ne fanno parte.
A seguito di un'attenta analisi del flusso descritto precedentemente, può sembrare che manchi un dettaglio importante: come distinguere un utente Jira da uno Unitegy "semplice"?
È infatti vero che un qualunque impiegato di INFOLOG fa parte di Unitegy mentre solo la porzione di questi che lavora in Logistics utilizza il software di Atlassian.
In realtà il token JWT fornirà al frontend anche questa informazione; dopo l'interrogazione a LDAP per sapere se presente, è stata implementata infatti
una chiamata a un'API REST esposta da Jira stesso che consente di verificare appunto l'esistenza di un certo utente sulla base dell'indirizzo email.
È stato quindi verificato con il reparto IT che come regola ogni utente Jira di INFOLOG accedesse effettivamente con la stessa email aziendale presente su Unitegy.
Esclusa la possibilità che i due indirizzi non coincidessero, l'integrazione era dunque completata.

\section{La dashboard}

Il termine dashboard indica una sezione di controllo tramite la quale è possibile monitorare tutte le informazioni generali relative alle funzionalità e ai dati
di una piattaforma.
Una volta effettuato il login, il frontend reindirizza l'utente a questa schermata tramite Angular router.
Angular router è un componente integrato in Angular che consente di gestire la navigazione tra le diverse viste del software di frontend.
Il suo uso si rende necessario perché rispetto a un sito web di stampo tradizionale, come spiegato nel capitolo \ref{c:architecture}, una Single Page Application offre una sola 
pagina HTML.
Tutti i dati che compongono o servono per comporre le diverse schermate sono richiesti al momento del caricamento iniziale e sono in seguito disponibili nella cache.
La cache è un concetto fondamentale dell'informatica e serve sostanzialmente come deposito di dati per un rapido accesso e per limitare la richiesta di risorse; in quanto a velocità, 
è di gran lunga superiore al database che è invece destinato a moli consistenti di byte e costituisce una memoria persistente, a lungo termine.
Il fatto che un progetto di frontend venga realizzato come Single Page Application implica dunque tecniche specifiche per simulare l'interazione che l'utente avrebbe con un sito
tradizionale. Queste sono gestite direttamente da Angular router e tramite API concise e chiare è possibile configurare i diversi percorsi che corrispondono alla navigazione cercata.
Nella dashboard di ReportManager vengono mostrate due sezioni:
\begin{itemize}
    \item I dettagli dell'utente, comprensivi di nome, email, nome di dominio e, eventualmente, nome su Atlassian Jira
    \item Le azioni consentite per l'utente autenticato
\end{itemize}
Uno dei grandi vantaggi di sfruttare un framework di questa portata è la possibilità di adottare la filosofia DRY, cardine delle applicazioni informatiche di successo.
DRY è l'acronimo di \emph{Don't Repeat Yourself}, espressione inglese che si traduce in \emph{non ripeterti}.
L'idea è quella di evitare, laddove possibile, di replicare parti di codice e logiche applicative in diversi punti.
L'intero frontend è basato su questo concetto e il fatto di gestire due utenti di tipo diverso con un singolo componente dashboard ne è uno dei diversi esempi.
Se un dipendente di INFOLOG che non fa parte di Logistics accedesse a ReportManager, le azioni consentitegli sarebbero solamente due:
\begin{itemize}
    \item \emph{Nuovo report} - per la generazione di un nuovo report
    \item \emph{I miei report} - per la visualizzazione dei report registrati a proprio nome
\end{itemize}
Se invece il dipendente fosse parte di Logistics, allora vedrebbe automaticamente anche il bottone \emph{Gestione task} - per l'inserimento delle ore su Atlassian Jira
e la gestione dei task di lavoro.
Premendo uno dei bottoni della dashboard, si accede alle sottosezioni specifiche.

\section{La gestione dei task e delle ore su Atlassian Jira}

Jira è il programma di Atlassian per la gestione dello sviluppo con metodologia Agile.
Il manifesto Agile\footnote{https://agilemanifesto.org/iso/it/manifesto.html} è un elenco di principi atti a favorire la produzione di software di qualità in un tempo stabilito e
soprattutto a ritmi continui, senza rilasci casuali o al termine di un intero percorso di lavoro.
I fondamenti principali che lo caratterizzano sono:
\begin{itemize}
    \item Individui e interazioni sono più importanti di processi e strumenti
    \item Il software funzionante è più importante di una documentazione esaustiva
    \item La collaborazione col cliente è più importante della negoziazione del contratto
    \item La risposta al cambiamento è più importante del seguire un piano prestabilito alla lettera
\end{itemize}
Le più grandi aziende e quelle che ottengono i migliori risultati, ad oggi, adoperano Agile su piccola, media o larga scala per la gestione dei team di programmatori e del rapporto
con le altre figure dell'organizzazione.
INFOLOG, scegliendo questo modus operandi, ha adottato il software in questione perché di ottima fattura e perché è risultato perfetto per le caratteristiche operative del reparto
Logistics.
Il pacchetto fornito dal produttore è fruibile attraverso due modalità:
\begin{itemize}
    \item In cloud, senza dunque installare alcunché e sfruttando l'infrastruttura fornita senza doverla gestire direttamente
    \item In locale, installandolo sui server aziendali per poter avere il pieno controllo sul database, sugli aggiornamenti e sulle estensioni
\end{itemize}
Data l'esperienza dei suoi tecnici, INFOLOG ha optato per la seconda opzione.
\\
Jira suddivide il lavoro in progetti differenti. La definizione di ciò che viene rappresentato da un progetto può variare a seconda dell'uso che si fa del programma, anche se
l'accezione comune è che si tratti di un singolo progetto software o di un modulo di esso.
INFOLOG ha scelto di creare un progetto generico per INTELLIMAG, nel quale vengono sviluppate le funzionalità comuni del gestionale di magazzino.
Per ognuna delle versioni modificate per i clienti, poi, sono stati creati altri progetti ai quali tutti i membri del team Logistics hanno accesso e su cui possono creare task
operativi.
Per ogni progetto si procede allo sviluppo per sprint, ovvero periodi della durata tipica di un paio di settimane.
Uno sprint è gestibile attraverso una sezione apposita che mostra colonne diverse per i task da fare, per quelli in corso e per quelli completati.
Anche in questo caso, in realtà, l'intestazione e il numero di colonne si possono adeguare alle proprie esigenze.
All'interno di ogni progetto nascono compiti di grandi dimensioni, che raggruppano diverse operazioni più piccole; questi prendono il nome di epiche.
Un'epica deve essere necessariamente creata da un project manager, figura che assolve funzioni di coordinamento del team.
Arrivando all'anello più basso della catena dello sviluppo, i task rappresentano le singole attività operative di programmazione.
Questi possono essere creati, modificati e cancellati da un qualunque sviluppatore di Logistics; ognuno è collegato a un'epica di riferimento e a un programmatore che lo esegue
materialmente.
\\
Jira, inoltre, è altamente estensibile. Offre infatti un vero e proprio ecosistema di plugin di terze parti che integrano le più disparate funzioni: dalla messaggistica
fino al deploy automatizzato sulla base della chiusura di un'epica. È addirittura presente online uno store virtuale\footnote{https://marketplace.atlassian.com/} nel quale cercare
l'estensione che soddisfa maggiormente le proprie esigenze.
INFOLOG ha bisogno di tenere monitorati i tempi che ogni sua figura del team Logistics passa nello sviluppo di un determinato task.
Questo consente ai superiori di stabilire un rendiconto dei costi e di quanto prodotto per fini gestionali e commerciali.
Per fare questo, è stato annesso a Jira il plugin WorklogPRO - Timesheets for Jira\footnote{https://marketplace.atlassian.com/apps/1212626/worklogpro-timesheets-for-jira?tab=overview\&hosting=datacenter}.
WorklogPRO offre una comoda interfaccia per inserire un riassunto delle operazioni svolte e dell'arco temporale impiegato su un task specifico.
Sia Jira che WorklogPRO offrono un'API RESTful per la comunicazione esterna. Grazie alla documentazione ben scritta e completa di entrambi, la loro integrazione risulta
particolarmente agevole.
\\
La pagina di gestione dei task di ReportManager offre all'utente del reparto Logistics tutto il necessario per creare, aggiornare e cancellare non solo i singoli task di Jira ma
anche le ore di WorklogPRO.
Chiaramente l'inserimento delle ore è possibile solo se il task in questione esiste su Jira stesso, e questo controllo è stato implementato fin da subito.
All'apertura della pagina, viene mostrato un caricamento perché viene fatta una richiesta al backend per ottenere una lista di task assegnati all'utente; una volta caricati i dati,
cioè quando lo scambio di informazioni è stato ultimato, viene nascosto il componente e vengono mostrati i dati ricevuti.
Di ogni task viene mostrato quanto segue:
\begin{itemize}
    \item Chiave univoca del progetto
    \item Chiave univoca dell'epica cui è relativo
    \item Descrizione
    \item Data di inizio
    \item Data termine
\end{itemize}
I campi relativi all'epica e alla data di inizio sono un altro esempio dell'enorme flessibilità offerta dal software di Atlassian quando gestito internamente; 
infatti si tratta di informazioni che normalmente non sono presenti e sono state aggiunte dal team di IT di INFOLOG, forzando anche le connessioni al momento della creazione di un 
nuovo elemento.
Nel backend, per evitare problematiche di sicurezza, sono state ristrette le chiamate alle REST API esposte da Jira sulla base dell'utente identificato dal token che viene prodotto
sulla base delle credenziali del dipendente.
In questo modo, un malintenzionato dovrebbe essere in possesso di queste o del token stesso per poter agire in sua vece.
\\
All'atto del caricamento dei task, per verificare l'eventuale presenza di ore segnate, viene effettuata una chiamata all'API di WorklogPRO alla quale vengono fornite due informazioni: 
l'identificativo del task (definito \emph{issue} nella documentazione di Jira) e quello dell'utente.
In base alla risposta, viene poi eventualmente mostrata una tabella in fondo a ogni sezione dedicata alle unità di lavoro; questa comprende, per ogni worklog inserito, le seguenti
informazioni:
\begin{itemize}
    \item Data di creazione
    \item Data di inizio
    \item Tempo del log
    \item Riassunto del lavoro svolto
\end{itemize}
Il tempo del log è mostrato secondo un particolare formato che permette di inserire le ore seguite da una h che indica il termine inglese \emph{hour} e i minuti seguiti da m che 
indica il termine inglese \emph{minute}.
Ogni riga della tabella dei worklog presenta un bottone d'azione che consente di modificare quanto inserito attraverso un apposito modal.
Un modal è una schermata che compare sopra gli elementi della pagina ricoprendola parzialmente (o addirittura totalmente) e catturando l'attenzione dell'utente.
Può essere usato per l'inserimento di dati o per notificare importanti messaggi che l'utente non deve assolutamente ignorare.
Ulteriori funzionalità della sezione in oggetto sono elencate di seguito:
\begin{itemize}
    \item Ogni task consente di aggiungere attraverso un altro bottone d'azione un worklog per volta
    \item È possibile modificare i dettagli del singolo task attraverso un bottone d'azione specifico
    \item È possibile cancellare un task con le relative ore inserite se l'utente che compie l'azione è abilitato a farlo
    \item Si può cercare il dettaglio di un task inserendone nell'apposita barra di ricerca la chiave univoca; in questo modo, verrà mostrato unicamente questo al posto
    dell'intero elenco
\end{itemize}

\section{La struttura del report}

La pagina di visualizzazione dei propri report è accessibile dalla dashboard attraverso il bottone \emph{I miei report}.
\\
Questa funzionalità è disponibile a tutti gli utenti, indipendentemente dalla tipologia.
All'atto del caricamento della schermata, dopo i comuni controlli per verificare il login dell'utente, viene mostrato lo spinner di caricamento a indicare che è in corso 
un'operazione potenzialmente lenta.
Lo spinner è un componente grafico costituito da un elemento rotante (come possono essere un semicerchio o una clessidra) che viene solitamente usato per questi scopi.
L'operazione lenta in questione è la richiesta al backend per ottenere i dettagli dei report generati dal richiedente.
Ottenuta la risposta, lo spinner viene nascosto e viene mostrata la lista ottenuta o un errore in caso di problemi occorsi durante la chiamata HTTP.
La struttura dati che fa da base nel backend per i rapporti d'intervento è costituità da due entità distinte ma connesse:
\begin{itemize}
    \item \emph{ReportHeaderModel} - contenente i dati di testata
    \item \emph{ReportLineModel} - contenente i dati di dettaglio, o righe
\end{itemize}
La distinzione nasce dal fatto che un singolo report presenta caratteristiche comuni, come ad esempio il cliente per cui è compilato, ma può avere diverse commesse cui è riferito.
Per tale ragione, è stato scelto di inserire informazioni come il cliente nella testata e altre, come appunto la commessa presente sul database di Unitegy, sulle righe.
Per mantenere l'integrità dei dati, è stato inoltre scelto che l'esistenza di una riga sia sempre subordinata a quella di una testata.
Per questo motivo, non è possibile avere un oggetto di tipo ReportLineModel senza un riferimento al relativo ReportHeaderModel e tale evenienza genera un errore in fase di salvataggio
nel backend che viene propagato di conseguenza al frontend e dunque segnalato all'utente.
\\
I dati della \textbf{testata} del report a livello di modello sono i seguenti:
\begin{itemize}
    \item Un riferimento all'utente che lo crea
    \item Un numero progressivo cui è anteposto un prefisso univoco per dipendente costituito da lettere e numeri
    \item Una data principale di riferimento: ogni riga deve essere successiva a questa che è da intendersi come "inizio dei lavori"
    \item Il totale delle ore lavorate, somma dei valori delle righe
    \item Il totale delle ore da fatturare, somma dei valori delle righe
    \item Il riferimento al cliente per come indicato su Unitegy
    \item Un flag che indica se il rapporto d'intervento è già stato inviato al database di Unitegy
    \item Un campo note
    \item La firma del cliente, serializzata come stringa sul database
\end{itemize}
I dati della \textbf{riga}, invece, sono i seguenti:
\begin{itemize}
    \item Un riferimento alla testata che indica il report
    \item La data di riferimento per l'intervento della riga
    \item Un campo testo in cui scrivere in sintesi le operazioni svolte
    \item Le ore lavorate
    \item Le ore da fatturare
    \item Il riferimento alla commessa presente su Unitegy, chiaramente riferita allo stesso cliente della testata cui la singola riga è riferita
\end{itemize}
La presenza di due totali per le ore, uno riguardante quelle operative e uno quelle da fatturare, è dovuto a un'altra esigenza di stampo commerciale; può infatti capitare che per
un determinato lavoro venga aperta una commessa e il cliente paghi per un pacchetto predeterminato oltre il quale INFOLOG andrebbe in perdita. Sebbene questo non rappresenti un
problema, essere consci della situazione permette di correggere laddove possibile le eventuali criticità.

\section{La creazione di un nuovo report}

Per creare un nuovo rapporto d'intervento, dalla dashboard occorre fare click sul pulsante \emph{Nuovo report}.
\\
La schermata che si presenta all'utente è costituita da uno stepper\footnote{https://material.angular.io/components/stepper/overview}, cioè da un componente grafico che suddivide
un'azione in diverse sezioni che devono essere completate una dopo l'altra.
È stato scelto di configurare la pagina in modo tale che gli step fossero obbligatoriamente successivi e che solo giunti al termine fossero possibili il salvataggio e l'invio dei dati
al backend; è stato inoltre impedito di saltare uno o più step non opzionali al di fuori dell'ordine stabilito.
Queste decisioni hanno semplificato di molto la logica che controlla la coerenza delle informazioni.
Chiaramente, più che mai per questa sezione del software che rappresenta il principale caso d'uso, i controlli che sono stati implementati nel frontend sono riverificati anche nel
backend.
La prima richiesta che viene scatenata quando si vuole generare un nuovo report è quella che permette di ottenere un codice; tale requisito è indispensabilmente univoco per la base
di dati e presenta un prefisso configurabile che varia da dipendente a dipendente e permette di distinguerlo in modo mnemonico.
Insieme al prefisso, vengono forniti alla Single Page Application anche il numero progressivo da utilizzare, anch'esso univoco per utente, il nome e cognome dell'utente se non già
raccolti in precedenza, la lista dei clienti per scegliere a quale di questi intestare il rapporto d'intervento e la firma del dipendente se salvata.
I passaggi per la generazione del report sono 7 in totale:
\begin{enumerate}
    \item Inserimento del codice univoco di cui sopra
    \item Inserimento di cliente e data della testata
    \item Inserimento dei dettagli delle righe del report (con l'opzione dell'inserimento dai worklog di Jira se utente Logistics)
    \item Inserimento di eventuali note
    \item Inserimento o modifica delle firme del cliente e del dipendente
    \item Salvataggio e invio dei dati al backend per la convalida
    \item Opzioni aggiuntive: richiesta di un file PDF, richiesta di invio in allegato a email, richiesta di invio dei dati a Unitegy
\end{enumerate}
Particolare attenzione è stata riposta nella progettazione e nello sviluppo del punto 3 perché si fosse certi che i totali delle ore inserite fossero coerenti, che non ci fossero
sovrapposizioni nell'inserimento di righe diverse per la stessa commessa e che le date delle righe non fossero precedenti a quella della testata di riferimento.

\subsection{L'inserimento delle firme}

L'inserimento delle firme che avviene al punto 5 della compilazione ha richiesto particolari accorgimenti.
\\
Anzitutto, è stato scelto di salvare la firma stessa come stringa nel backend e per tale ragione, trattandosi di un'immagine, è stato scelto un formato di codifica.
Per semplificare le operazioni di scambio dati, è stato deciso di serializzare l'immagine in Data URL\footnote{https://developer.mozilla.org/en-US/docs/Web/HTTP/Basics\_of\_HTTP/Data\_URIs}.
\\
Un Data URL è un particolare URL che contiene le informazioni codificate sul formato dell'immagine stessa, che nel caso di ReportManager è PNG, e sui pixel che la
compongono; in estrema sintesi, si tratta di una stringa che contiene tutto ciò che serve a un interlocutore per ricostruire l'immagine di partenza.
Non è sicuramente il miglior metodo con cui inviare a un server contenuti multimediali ma per oggetti di piccole dimensioni è più che sufficiente.
Quando un utente accede a ReportManager, viene eseguito un controllo automatico per individuare quale tipo di dispositivo è in uso.
Tramite le API fornite dai moderni browser web, scaturite dalla sempre più ampia disomogeneità dei dispositivi in circolazione, questa informazione è facilmente reperibile.
Verificato questo dettaglio, viene settato un particolare flag che indica a tutte le schermate che ne hanno bisogno se si ha a disposizione un touchscreen.
Il pannello in cui inserire la firma viene mostrato solo se questo flag è settato.
\\
L'elemento della pagina in cui si può disegnare è un canvas, nello specifico un HTMLCanvasElement che fornisce già un metodo di serializzazione comodamente utilizzabile: toDataURL.
Allo stesso modo, all'atto del caricamento della schermata, viene caricata la firma eventualmente salvata del dipendente che esegue il lavoro presso il cliente.
Questa conversione è in senso opposto rispetto a quella descritta poc'anzi e sfrutta il metodo fromDataURL.

\subsection{Le opzioni aggiuntive}

Le opzioni aggiuntive vengono abilitate solo in conseguenza del salvataggio dei dati nel backend e solo in caso di esito positivo dello stesso.
\\
È possibile richiedere lo scaricamento di un documento in formato PDF che riporti esattamente i dettagli del report generato.
Per questa integrazione sono state proposte diverse soluzioni: la più completa e complessa, che prevedeva l'impiego di un file di template sorgente da compilare di volta in volta
da codice con i parametri del rapporto d'intervento, una seconda soluzione che prevedeva la compilazione direttamente nel dispositivo richiedente e dunque lato frontend con una
libreria JavaScript e una terza che prevedeva un compromesso tra versatilità e richiesta di risorse in quanto realizzata tramite richiesta al backend.
In seguito a diverse valutazioni con il team Logistics, è stata scelta la terza opzione.
\\
Al fine di realizzare tale processo, è stato annesso al backend il componente iText PDF; questa libreria consente in modo semplice e intuitivo di creare pagine esportabili
definendo dettagli altrimenti complessi da gestire come l'impaginazione, i margini, i bordi, le immagini e i diversi font.
\\
Grazie a questo strumento, è stato possibile creare un endpoint che prendesse in input un identificativo di un report e, se presente, restituisse il file creato dopo averlo salvato
in un'apposita cartella che idealmente sarà poi creata su una repository specifica su server.
\\
Un'altra opzione aggiuntiva è l'invio di suddetto file via email.
Questa caratteristica prevede un algoritmo che cerca dapprima l'eventuale file PDF da allegare, in caso manchi lo genera con l'ausilio della libreria di cui sopra e
poi effettua l'invio a un indirizzo email specificato sul database di Unitegy direttamente sul contatto del cliente.
In Spring Boot è stato usato il modulo JavaMailSender attraverso una specifica dipendenza che consente di inserire in maniera semplice i parametri di connessione da
usare per l'invio nel file di properties dell'applicazione.
Queste impostazioni sono state fornite direttamente dal reparto IT e consentono a ReportManager di sfruttare il protocollo SMTP per la posta elettronica.
\\
Infine è stata annessa la possibilità di inviare i dati a Unitegy stesso per sincronizzare i due database.
Questo ha richiesto un'attenta analisi delle caratteristiche di transazionalità tra le due piattaforme al fine di non creare inconsistenze.
\\
La transazionalità è una caratteristica che deve essere sempre tenuta in considerazione quando si ha a che fare con un database.
I moderni DBMS (acronimo di DataBase Management System) rispettano il cosiddetto paradigma ACID\footnote{https://it.wikipedia.org/wiki/ACID}.
Questi indicano come deve essere gestita una transazione singola, intesa come operazione di qualsiasi tipo sui dati persistiti.
Spring Boot offre un'enorme agevolazione, in questi termini: incorpora Hibernate.
\\
Hibernate è un cosiddetto persistence layer che si frappone tra l'accesso alla base di dati e la logica applicativa.
Come l'informatica intera, è un perfetto esempio di astrazione che leva dalla mente del programmatore dettagli implementativi di basso livello consentendogli di concentrarsi sulla
logica di business e sulla progettazione.
Grazie a Hibernate, le transazioni possono essere gestite esplicitamente marcando un metodo di una classe Java con \emph{@Transactional};
quando un metodo risulta avere tale annotazione, se qualcosa dovesse andare storto e un'eccezione Java fosse lanciata verrebbe fatto il cosiddetto rollback automaticamente.
Il rollback indica il ripristino di uno stato precedentemente consistente dei dati, lasciando il database in uno stato nuovamente utilizzabile.
Ogni scrittura su Unitegy è stata implementata secondo questa metodologia.

\section{Sicurezza e HTTPS}

Il progetto ReportManager nasce per esigenze interne gestionali ma dovrà essere impiegato dai dipendenti anche al di fuori della rete locale perché spesso e volentieri i rapporti
d'intervento sono compilati con il cliente stesso presso la sede in cui i lavori sono stati eseguiti.
\\
A questo proposito, un futuro deploy dell'applicazione dovrà esporre i servizi del backend su internet.
Per tale ragione, occorre proteggere gli eventuali dati sensibili con protocolli adeguatamente cifrati come HTTPS.
\\
INFOLOG possiede certificati proprietari che rinnova periodicamente e che garantiscono ai propri servizi la cifratura dei dati comunicati in entrambe le direzioni: front-to-back e
back-to-front.
\\
Anche se durante la fase di sviluppo di un'applicazione tipicamente non si utilizza tale misura di sicurezza in quanto ambiente locale, per preparare e testare che tutto funzioni
in modo adeguato è stato richiesto al reparto tecnico di fornire un certificato di prova.
Ottenuto tale file, è stato configurato il progetto Spring Boot perché leggesse i dati e li scrivesse sfruttando suddetto protocollo di comunicazione.
Sia le API di Jira che di WorklogPRO hanno endpoint esposti su internet e quindi questa accortezza riservata al progetto sarà sicuramente utile per sviluppi futuri.